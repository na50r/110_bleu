Genoptagelse af mødet
Jeg erklærer mødet i Europa-Parlamentet, som blev afbrudt fredag den 17. december, for genoptaget.
Jeg ønsker jer alle et godt nytår og håber, at I har haft en god ferie.
Som I har kunnet konstatere, er den store "millenniumfejl" udeblevet.
Borgerne i en række af vores medlemsstater er derimod blevet ramt af frygtelige naturkatastrofer.
I har givet udtryk for, at I i denne mødeperiode ønsker en debat om disse katastrofer.
Nu vil jeg gerne på anmodning fra en række kolleger bede om et minuts stilhed til minde om ofrene. Jeg sigter hermed især til ofrene for det uvejr, der har hærget forskellige medlemsstater i Unionen.
Jeg vil bede jer om at iagttage dette minuts stilhed stående.
(Parlamentet iagttager stående et minuts stilhed)
Fru formand, jeg vil gerne fremsætte en forretningsorden.
I har sikkert via medierne erfaret, at der i Sri Lanka har fundet en række bombeeksplosioner og skyderier sted.
En af de personer, der for nylig er blevet myrdet i Sri Lanka, er hr. Kumar Ponnambalam, som for et par måneder siden besøgte Europa-Parlamentet.
Kunne De, fru formand, måske skrive et brev til præsidenten for Sri Lanka, hvori De meddeler, at De selv og Europa-Parlamentet dybt beklager dette mord og de øvrige brutale mord i Sri Lanka, og hvori De opfordrer hende til at gøre alt nødvendigt for at opnå forsoning ad fredelig vej i denne meget vanskelige situation?
Ja, hr. Evans, jeg mener, at et sådant initiativ ville være meget passende.
Hvis Parlamentet er enig, vil jeg gerne følge Deres forslag.
Fru formand, jeg vil gerne fremsætte en forretningsorden.
Jeg beder om Deres råd om artikel 143 i Forretningsordenen, vedrørende ikke-modtagelighed.
Mit spørgsmål vedrører en sag, der står på dagsordenen for torsdag, og som jeg da vil vende tilbage til.
Cunha-betænkningen, om resultatet af de flerårige retningsprogrammer for fiskerflåden, skal drøftes i Parlamentet torsdag. I artikel 6 i denne betænkning foreslås det at anvende en slags strafnedsættelse af fangstkvoter for medlemsstater, der ikke overholder de årlige mål for flådereduktion.
Dette skulle ske i strid med princippet om relativ stabilitet.
Efter min mening er den relative stabilitet et grundprincip i den fælles fiskeripolitik, og et forslag om at underminere dette ville juridisk set ikke være modtageligt.
Jeg vil gerne vide, om en sådan indsigelse kan rejses mod blot en betænkning, altså ikke et lovforslag, og om jeg på torsdag har ret til at gøre dette.
Det er faktisk det rette tidspunkt at tage dette spørgsmål op, det vil sige torsdag, før betænkningen præsenteres.
Fru formand, desværre falder Europa-Parlamentets første mødeperiode i det nye år sammen med henrettelsen af en ung dødsdømt på 34 år ved navn Hicks. Denne henrettelse er fastsat af delstaten Texas i USA til torsdag.
På initiativ af en af de franske medlemmer, hr. Zimeray, er der allerede indgivet en underskriftsindsamling, som mange har underskrevet, blandt andre jeg selv. Men jeg vil bede Dem om, i Deres egenskab af formand for Europa-Parlamentet, at bruge Deres indflydelse over for præsidenten og guvernøren i delstaten Texas, hr. Bush, som har magt til at udsætte henrettelsen og give den dømte benådning, i overensstemmelse med Europa-Parlamentets og hele Det Europæiske Fællesskabs holdning, som gentagne gange er blevet fremført.
Desuden er en sådan handling i overensstemmelse med vores grundprincipper.
Mange tak, hr. Segni, det vil jeg gerne gøre.
Det ligger også helt i tråd med de holdninger, som vores Parlament altid har indtaget i sådanne spørgsmål.
Fru formand, jeg vil gerne henlede opmærksomheden på en sag, som dette Parlament gang på gang har beskæftiget sig med, sagen-Alexander Nikitin.
Vi er alle glade for, at dommeren har frikendt ham og gjort det klart, at også i Rusland er retten til adgang til miljøoplysninger garanteret af forfatningen.
Han ser dog ud til igen at skulle for retten, fordi anklageren har anket.
Vi ved alle, og har også sagt det i utallige beslutninger, blandt andet under den sidste plenarforsamling sidste år, at dette ikke kun er en sag for jurister, og at det er forkert at anklage Alexander Nikitin for forbrydelser og forræderi. Vi er nemlig direkte involveret i resultaterne af hans forskning og drager fordel af dem.
Disse resultater danner grundlag for de europæiske programmer til beskyttelse af Barentshavet, og derfor vil jeg bede Dem om at gennemgå et brev, hvori de vigtigste fakta er sammenfattet, og tage stilling til beslutningerne fra det russiske parlament.
Fru Schroedter, når jeg har modtaget Deres brev, vil jeg bestemt gennemgå de fakta, der vedrører dette spørgsmål.
Formand, jeg vil først gerne rose Dem for, at De har holdt ord, og at antallet af tv-kanaler på vores værelse faktisk nu i denne første mødeperiode i det nye år er blevet udvidet betydeligt.
Men, formand, det, jeg bad om, er ikke sket.
Der er nu ganske vist to finske kanaler og en portugisisk kanal, men der er stadig ingen hollandsk kanal, og jeg havde bedt Dem om en hollandsk kanal, fordi også hollændere gerne vil følge nyhederne, hver måned når vi bliver sendt hertil i denne forvisningslejr.
Så jeg vil endnu en gang bede Dem om at sørge for, at vi også får en hollandsk kanal.
Fru Plooij-van Gorsel, jeg kan meddele Dem, at dette spørgsmål står på dagsordenen for mødet i kvestorkollegiet på onsdag.
Jeg håber, det vil blive løst på tilfredsstillende vis.
Fru formand, kan De forklare mig, hvorfor dette Parlament ikke overholder de sundheds- og sikkerhedsforskrifter, det selv fastsætter?
Hvorfor er luftkvaliteten i denne bygning aldrig blevet undersøgt siden valget?
Hvorfor har Udvalget for sikkerhed og hygiejne ikke holdt møde siden 1998?
Hvorfor er der hverken i Parlamentsbygningen i Bruxelles eller her i Strasbourg blevet afholdt en brandøvelse?
Hvorfor er der ingen steder instruktioner om, hvad man skal gøre i tilfælde af brand?
Hvorfor er der siden min ulykke ikke blevet foretaget forbedringer af trapperne?
Hvorfor håndhæves rygeforbuddet ikke i de dertil udpegede dele af bygningen? Det er helt uacceptabelt, at vi vedtager lovgivning og så ikke selv overholder den.
Fru Lynne, De har fuldstændig ret. Jeg vil undersøge, om dette virkelig ikke er sket.
Jeg vil forelægge spørgsmålet for kvestorkollegiet. Jeg er overbevist om, at vores kvestorer vil sørge for, at den lovgivning, vi har udtalt os om, også faktisk bliver overholdt.
Fru formand, fru Díez González og jeg havde sammen stillet en række spørgsmål på baggrund af visse udtalelser fra kommissær de Palacio i et spansk dagblad.
