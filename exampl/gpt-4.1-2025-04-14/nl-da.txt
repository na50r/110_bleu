Genoptagelse af mødet
Jeg erklærer mødet i Europa-Parlamentet, der blev afbrudt fredag den 17. december, for genoptaget.
Jeg ønsker Dem alle et godt nytår og håber, at De har haft en god ferie.
Som De har kunnet konstatere, er den store "år 2000-fejl" udeblevet.
Borgerne i en række af vores medlemsstater er derimod blevet ramt af frygtelige naturkatastrofer.
De har tilkendegivet, at De i denne mødeperiode ønsker en debat om disse katastrofer.
Nu vil jeg gerne på opfordring fra en række kolleger bede om et minuts stilhed til minde om ofrene. Jeg sigter hermed især til ofrene for uvejret, der har hærget forskellige medlemsstater i Unionen.
Jeg vil bede Dem om at iagttage dette minut stilhed stående.
(Parlamentet iagttager stående et minuts stilhed)
Fru formand, jeg vil stille en forretningsorden.
De vil have erfaret gennem medierne, at der i Sri Lanka har fundet en række bombeeksplosioner og skyderier sted.
En af de personer, der for nylig er blevet myrdet i Sri Lanka, er hr. Kumar Ponnambalam, som for et par måneder siden besøgte Europa-Parlamentet.
Kunne De, fru formand, måske skrive et brev til præsidenten for Sri Lanka, hvori De meddeler, at De selv og Europa-Parlamentet dybt beklager dette mord og de øvrige brutale mord i Sri Lanka, og hvori De opfordrer hende til at gøre alt nødvendigt for at opnå forsoning ad fredelig vej i denne meget vanskelige situation?
Ja, hr. Evans, jeg mener, at et sådant initiativ ville være meget passende.
Hvis Parlamentet er enig, vil jeg gerne følge Deres forslag.
Fru formand, jeg vil stille en forretningsorden.
Jeg beder om Deres råd om artikel 143 i Forretningsordenen, vedrørende ikke-modtagelighed.
Mit spørgsmål vedrører en sag, der står på dagsordenen for torsdag, og som jeg da vil vende tilbage til.
Cunha-betænkningen, om resultatet af de flerårige orienteringsprogrammer for fiskerflåden, skal drøftes i Parlamentet torsdag. I artikel 6 i denne betænkning foreslås det at anvende en slags strafnedsættelse af fangstkvoter for medlemsstater, der ikke overholder de årlige mål for flådereduktion.
Dette skulle ske på trods af princippet om relativ stabilitet.
Efter min mening er den relative stabilitet et grundprincip i den fælles fiskeripolitik, og et forslag om at undergrave dette ville juridisk set ikke være modtageligt.
Jeg vil gerne vide, om en sådan indsigelse kan rejses mod kun en betænkning, altså ikke et lovforslag, og om jeg på torsdag har ret til at gøre dette.
Det er faktisk det rette tidspunkt at rejse dette spørgsmål, det vil sige torsdag, før betænkningen præsenteres.
Fru formand, desværre falder den første mødeperiode i Europa-Parlamentet i det nye år sammen med henrettelsen af en ung dødsdømt på 34 år ved navn Hicks. Denne henrettelse er fastsat af delstaten Texas i USA til torsdag.
På initiativ af en af de franske medlemmer, hr. Zimeray, er der allerede indgivet en underskriftsindsamling, som mange har underskrevet, blandt andet jeg selv. Men jeg vil bede Dem om, i Deres egenskab af formand for Europa-Parlamentet, at bruge Deres indflydelse over for præsidenten og guvernøren i delstaten Texas, hr. Bush, som har magt til at udsætte henrettelsen og give den dømte benådning, i overensstemmelse med Europa-Parlamentets og hele Det Europæiske Fællesskabs holdning, som gentagne gange er blevet fremført.
Desuden er en sådan handling i overensstemmelse med vores grundprincipper.
Mange tak, hr. Segni, det vil jeg gerne gøre.
Det ligger også helt i tråd med de holdninger, som vores Parlament altid har indtaget i sådanne spørgsmål.
Fru formand, jeg vil gerne henlede opmærksomheden på en sag, som dette Parlament gang på gang har beskæftiget sig med, sagen-Alexander Nikitin.
Vi er alle glade for, at dommeren har frikendt ham og gjort det klart, at også i Rusland er retten til adgang til miljøoplysninger garanteret af forfatningen.
Han ser dog ud til igen at skulle for retten, fordi anklageren har anket.
Vi ved alle, og har også sagt det i utallige resolutioner, blandt andet under den sidste plenarforsamling sidste år, at dette ikke kun er en sag for jurister, og at det er forkert at anklage Alexander Nikitin for forbrydelser og forræderi. Vi er nemlig direkte involveret i resultaterne af hans forskning og drager fordel af dem.
Disse resultater danner grundlag for de europæiske programmer til beskyttelse af Barentshavet, og derfor vil jeg bede Dem om at studere et brev, hvori de vigtigste fakta er sammenfattet, og tage stilling til de beslutninger, det russiske parlament har truffet.
Fru Schroedter, efter at jeg har modtaget Deres brev, vil jeg bestemt studere de fakta, der vedrører dette spørgsmål.
Formand, jeg vil først gerne rose Dem for, at De har holdt ord, og at der nu i denne første mødeperiode i det nye år faktisk er blevet udvidet betydeligt med antallet af tv-kanaler på vores værelse.
Men, formand, det, jeg bad om, er ikke sket.
Der er nu ganske vist to finske kanaler og en portugisisk kanal, men der er stadig ingen hollandsk kanal, og jeg havde bedt Dem om en hollandsk kanal, fordi også hollændere gerne vil følge nyhederne, hver måned når vi bliver sendt hertil i denne forvisningslejr.
Så jeg vil endnu engang bede Dem om at sørge for, at vi også får en hollandsk kanal.
Fru Plooij-van Gorsel, jeg kan meddele Dem, at dette spørgsmål står på dagsordenen for mødet i kvestorkollegiet på onsdag.
Det vil, håber jeg, blive løst på tilfredsstillende vis.
Fru formand, kan De forklare mig, hvorfor dette Parlament ikke overholder de sundheds- og sikkerhedsforskrifter, det selv fastsætter?
Hvorfor er luftkvaliteten i denne bygning aldrig blevet undersøgt siden valget?
Hvorfor har Udvalget for sikkerhed og hygiejne ikke holdt møde siden 1998?
Hvorfor er der hverken i Parlamentsbygningen i Bruxelles eller her i Strasbourg blevet afholdt en brandøvelse?
Hvorfor er der ingen steder instrukser om, hvad man skal gøre i tilfælde af brand?
Hvorfor er der siden min ulykke ikke blevet foretaget forbedringer af trapperne?
Hvorfor håndhæves rygeforbuddet ikke i de dertil udpegede dele af bygningen? Det er helt uacceptabelt, at vi vedtager lovgivning, og at vi ikke selv overholder den.
Fru Lynne, De har fuldstændig ret. Jeg vil undersøge, om dette virkelig ikke er sket.
Jeg vil forelægge spørgsmålet for kvestorkollegiet. Jeg er overbevist om, at vores kvestorer vil sørge for, at den lovgivning, vi har udtalt os om, også faktisk bliver overholdt.
Fru formand, fru Díez González og jeg havde sammen stillet en række spørgsmål som følge af visse udtalelser fra kommissær de Palacio i en spansk avis.
De ansvarlige for dagsordenen har ikke sat disse spørgsmål på dagsordenen, da de allerede skulle være besvaret i en anden mødeperiode.
Da det ikke er tilfældet, anmoder jeg om, at den pågældende beslutning genovervejes.
De tidligere besvarede spørgsmål vedrører fru de Palacios bidrag om et andet dossier og handler ikke om de udtalelser, der blev bragt i avisen ABC den 18. november.
Kære kollega, vi vil undersøge alt dette.
Jeg må indrømme, at jeg nu finder situationen noget forvirrende.
Vi vil derfor undersøge denne sag omhyggeligt og handle korrekt i henhold til reglerne.
Fru formand, jeg vil gerne vide, om Parlamentet i denne uge klart vil tilkendegive sin utilfredshed med den beslutning, der i dag er truffet om ikke at forlænge våbenembargoen mod Indonesien.
Det store flertal i Parlamentet har jo tidligere udtalt sig for denne embargo. I betragtning af situationen i Indonesien er beslutningen om ikke at forlænge embargoen yderst risikabel.
Parlamentet bør derfor sende et signal, da et stort flertal ønsker dette. At medlemsstaterne i Den Europæiske Union nægter at forlænge embargoen, er ganske enkelt uansvarligt, taget i betragtning af den eksplosive situation i landet.
Faren for et militærkup er ikke urealistisk. Vi ved ikke, hvad der foregår.
Hvorfor skulle EU's våbenproducenter drage fordel af en situation, der går ud over uskyldige mennesker?
Dette punkt er i hvert fald ikke på dagsordenen for aktualitetsdebatten torsdag.
Forretningsorden
Fru formand, præsentationen af Kommissionen Prodis politiske program for hele valgperioden var oprindeligt et forslag fra Gruppen for Det Europæiske Socialdemokratiske Parti, som i september fik enstemmig støtte fra Formandskonferencen. Også hr. Prodi gav udtrykkeligt sin støtte hertil, og i den tale, hvormed han accepterede sin udnævnelse, gentog han dette løfte.
Dette løfte er især vigtigt, fordi Kommissionen ifølge traktaterne har initiativrettens monopol og dermed i virkeligheden former, hvad der de næste fem år vil være Parlamentets politiske og lovgivningsmæssige aktivitet.
Desuden vil jeg minde om, fru formand, at dette Parlament i den forrige valgperiode to gange har udtrykt sin tillid til hr. Prodi som formand for Kommissionen.
Under den nye valgperiode er denne tillid endnu engang blevet udtrykt i juli, og efter tiltrædelsen af den samlede nye Kommission er denne tillid i september blevet givet til hele Kommissionen.
Der har således i teorien været tilstrækkelig tid for Kommissionen til at udarbejde sit program og for os til at gøre os bekendt med det og forklare det for borgerne.
I denne forbindelse vil jeg pege på resolutionen af 15. september, hvori Kommissionen fik anbefalingen om at fremlægge forslaget så hurtigt som muligt.
Begivenhederne i sidste uge i forbindelse med Formandskonferencen, hvor Formandskonferencen kun blev brugt til at bekræfte og ratificere beslutninger truffet andre steder, stiller os over for et dilemma: Enten er Kommissionen ikke i stand til at præsentere programmet, eller, som nogle hævder, er Parlamentet ikke i stand til at behandle programmet.
I det første tilfælde burde Kommissionen forklare sin manglende evne, for ifølge Kommissionens formand er Kommissionen klar til at præsentere det.
Da Kommissionen her er repræsenteret af sin næstformand, fru de Palacio, mener jeg, at det ville være passende, at vi, før vi stemmer, hører Kommissionen om dens vilje til at præsentere programmet som aftalt. Efter min mening indebærer den anden hypotese, at vi som Parlament forsømmer vores ansvar.
Ifølge en hidtil ukendt procedure får grupperne en uge i forvejen - og ikke som aftalt én dag i forvejen - den skriftlige tale om Kommissionens program.
Desuden er dette en meget original tese, for lovgivningsprogrammet behandles i februar. Vi kunne så undlade at debattere programmet, da alle borgere dagen efter, at grupperne har fået det, ville være informeret via pressen og internettet, og Parlamentet ikke længere kunne gøre noget ved emnet.
Da vores gruppe mener, at det er et parlaments opgave at lytte, debattere og tænke, mener vi, at der ikke er nogen grund til at udskyde dette. Vi mener også, at hvis Kommissionen er i stand til at præsentere programmet, har vi stadig tid til at vende tilbage til den oprindelige aftale mellem Parlamentet og Kommissionen og handle ansvarligt over for vores medborgere.
Derfor fremsætter Gruppen for Det Europæiske Socialdemokratiske Parti det forslag, De har nævnt, fru formand, om at fastholde præsentationen af Kommissionen Prodis program for hele valgperioden onsdag. Til dette program hører også den administrative reform af Kommissionen, for ellers kunne vi stå i en paradoksal situation.
Under påskud af, at der ikke er nogen tekst, nægtes Kommissionens formand på den ene side retten til at tale for dette Parlament, og på den anden side afholdes der en debat om reformen, mens Parlamentet ikke kender teksterne på forhånd. Derfor beder jeg Dem, fru formand, først at bede Kommissionen om at udtale sig og derefter lade os stemme.
(Bifald fra PSE-gruppen)
Fru formand, først vil jeg gøre det klart, at Kommissionen har al respekt for de beslutninger, dette Parlament træffer, herunder udarbejdelsen af dagsordenen.
Derfor respekterer vi, hvad Parlamentet beslutter i denne forbindelse.
Men jeg vil også gøre det klart, at formand Prodi har forpligtet sig over for Parlamentet, som hr. Barón har mindet om, til ud over den årlige debat om Kommissionens lovgivningsprogram at afholde en ny debat om de store linjer i politikken for de kommende fem år, det vil sige for hele denne valgperiode.
Jeg vil påpege, fru formand, at denne debat ifølge aftalen i september skulle adskille sig fra debatten om Kommissionens årlige lovgivningsprogram.
Jeg vil også lade Dem vide, fru formand, at vi som Kommission er parate og klar til at afholde denne debat på det rette tidspunkt. Vi var også klar til en debat i denne uge, som det i princippet var aftalt, forudsat at grupperne fik ordet dagen før debatten.
Derfor vil jeg gentage, fru formand, at vi som Kommission har drøftet politikprogrammet for de næste fem år, og at hvis Parlamentet beslutter det - eventuelt allerede denne uge -, er vi præcis som aftalt klar til at fremlægge dette program for de næste fem år og til næste måned at gøre det samme med programmet for år 2000.
Fru formand, jeg har hørt lidt latter fra de socialistiske gruppers bænke. Jeg har også hørt, at mange medlemmer af denne gruppe gerne vil have dette punkt fjernet fra dagsordenen, fordi de socialistiske medlemmer af arbejdsgruppen, der beskæftiger sig med disse spørgsmål, ikke havde taget stilling på tidspunktet for afstemningen i Formandskonferencen.
Jeg ved ikke, om det er rigtigt, men vi i PPE-DE-Gruppen ville være taknemmelige, hvis dette punkt kunne fjernes fra dagsordenen. Parlamentet har nemlig allerede flere gange beskæftiget sig med denne sag.
Der er også allerede truffet beslutning om at afvise denne afgift.
Derfor beder min gruppe om at fjerne dette punkt fra dagsordenen.
Mange tak, hr. Poettering.
Vi giver nu hr. Wurtz mulighed for at udtale sig imod denne anmodning.
Fru formand, jeg vil først understrege, at logikken i hr. Poetterings indlæg er svær at få øje på.
Han har netop belært den socialistiske gruppe, fordi denne gruppe vender tilbage til en beslutning, der tydeligvis blev truffet under Formandskonferencen.
Derefter handler han præcis på samme måde som denne gruppe.
Vi har debatteret dette spørgsmål og var, med undtagelse af PPE-DE-Gruppen og den liberale gruppe, alle enige. Som De husker, bemærkede jeg, kære kollega-formænd, at det ikke så meget handler om, hvorvidt De er for eller imod Todin-afgiften, men at De tør kræve af Kommissionen og Rådet, at de giver deres mening til kende om dette spørgsmål.
Det er da ikke for meget forlangt.
Jeg gentager derfor mit forslag om at fastholde dette mundtlige spørgsmål til Kommissionen og Rådet, så vi én gang for alle ved, hvordan disse to institutioner forholder sig til denne relativt enkle anmodning. Vi kan således sende et vigtigt signal til borgerne, især efter den uro, der opstod efter fiaskoen ved Seattle-konferencen.
Vi stemmer om PPE-DE-Gruppens anmodning om at fjerne de mundtlige spørgsmål om hovedafgift fra dagsordenen.
(Parlamentet forkaster anmodningen med 164 stemmer for, 166 imod og 7 hverken for eller imod)
Fru formand, jeg vil gerne takke hr. Poettering for, at han har bragt denne debat så effektivt frem i lyset.
Mange tak.
Fru formand, er min stemme, som jeg ikke kunne afgive elektronisk, fordi jeg ikke havde mit stemmekort med, blevet talt med?
Jeg var for.
Ja, hvis vi lægger stemmerne fra begge kolleger, der har givet sig til kende ved resultatet, sammen, bliver resultatet...
Fru formand, De har bekendtgjort resultatet af afstemningen.
Der må ikke ændres noget ved det.
Fru formand, lad mig slå fast, at jeg vil rette mig efter Deres afgørelse i denne sag, men ved den tidligere afstemning om Kommissionsstrategien ville jeg før afstemningen have udtalt mig på vegne af min gruppe.
Det skete ikke.
Jeg ville sætte pris på, hvis jeg efter afslutningen af dette punkt fik mulighed for at afgive en stemmeforklaring på vegne af min gruppe.
Det drejer sig om et vigtigt spørgsmål. Det er godt for dette Parlament, at det bliver fastlagt, hvordan folk ud fra deres egen politiske analyse vurderer den netop trufne beslutning.
Fru formand, jeg vil ikke genåbne debatten, men jeg havde også bedt om ordet. Jeg ville kommentere hr. Barón Crespos anmodning.
De gav mig ikke ordet.
Det er jeg ked af, men vi har nu stemt og truffet en beslutning. Det vil jeg lade blive ved det.
Undskyld, hr. Hänsch og hr. Cox, jeg var ikke klar over, at De bad om ordet.
Jeg mener, at holdningstilkendegivelsen vil blive gengivet i referatet.
Ved godkendelsen af referatet fra dagens møde kan de kolleger, der mener, at holdningerne ikke er korrekt gengivet, anmode om ændring.
Jeg mener, at dette er en god løsning.
Naturligvis vil der i referatet fra morgendagens møde blive taget hensyn til alle disse supplerende erklæringer.
Jeg mener, at dette er bedre end at afgive stemmeforklaringer nu. Ellers ville vi komme for langt væk fra emnet.
Hr. Cox og hr. Hänsch, kan De tilslutte Dem mit forslag?
Fru formand, hvis min gruppes stemmeafgivelse er korrekt gengivet, vil og kan jeg ikke gøre indsigelse.
Hvis Deres beslutning er, at jeg ikke må afgive en stemmeforklaring, accepterer jeg det, dog med forbehold.
Vi vil derfor være meget opmærksomme ved udarbejdelsen af referatet.
Det gør vi i øvrigt altid.
Hvis holdningerne ikke er korrekt gengivet i referatet, kan de eventuelt blive tilpasset.
(Parlamentet vedtager den således ændrede dagsorden)
Sikkerhedsrådgivere for transport af farligt gods
På dagsordenen er betænkningen (A5-0105/1999) af hr. Koch, for Udvalget om Regionalpolitik, Transport og Turisme, om Rådets fælles holdning med henblik på vedtagelse af Europa-Parlamentets og Rådets direktiv om minimumskravene til prøven for sikkerhedsrådgivere for transport af farlige stoffer ad vej, jernbane eller indre vandveje (C5-0208/1999 - 1998/0106(COD)).
Fru formand, kære kolleger, jeg er uden videre glad for Rådets fælles holdning om harmonisering af uddannelsen af sikkerhedsrådgivere for transport af farligt gods ad vej, jernbane eller indre vandveje.
Min første bemærkning: Vi har måttet tage et officielt initiativ for at tage hensyn til kravene i direktiv 96/35/EF.
Min anden bemærkning: Med dette direktiv opnår vi større sikkerhed ved transport og lastning og losning af farligt gods.
Min tredje bemærkning: Med dette direktiv, der nu har form af en fælles holdning og begrænser sig til at fastlægge minimumsstandarder, garanterer vi en høj grad af fleksibilitet og et minimum af regulering fra Den Europæiske Unions side.
Det stemmer overens med subsidiaritetsprincippet og er meget at glæde sig over.
Der er i høj grad taget hensyn til vores ændringsforslag fra første behandling.
De er overtaget, helt eller mutatis mutandis, eller de er blevet overflødige, fordi bestemmelserne i teksten, de henviste til, er blevet slettet, såsom et system af sanktioner ved overtrædelser eller en kompliceret kobling af kategorier af emner.
Jeg beder om Deres støtte til det eneste ændringsforslag fra Udvalget om Regionalpolitik, Transport og Turisme, der er vedtaget enstemmigt og vedrører fristerne for gennemførelse af direktivet.
Hvis vi ikke pålægger medlemsstaterne en specifik dato for gennemførelse af direktivet, men i stedet giver dem tre måneder efter dets ikrafttræden, fører denne klausul til en hurtig gennemførelse og større fleksibilitet.
Fru formand, vi kan og må ikke acceptere, at der stadig oftere sker ulykker på vejene, men også på jernbanen og på indre vandveje, hvor der opstår store skader. En af årsagerne er, at de involverede personer ikke tager transporten af farlige stoffer alvorligt nok, eller at chauffører, lokomotivførere eller kaptajner har for lidt viden eller uddannelse.
Som østriger husker jeg, ligesom alle sikkert, stadig meget tydeligt katastrofen sidste år i tunnelen under Tauern. Der var mange ofre, og det har kostet enorme beløb og taget måneder at genoprette det, der blev ødelagt under branden i tunnelen.
Disse genopretningsarbejder har gjort denne vigtige trafikforbindelse mellem nord og syd i Europa ubrugelig.
Det har ført til, at trafikken måtte tage alternative ruter, og det har påført tusindvis af europæiske borgere en næsten uudholdelig belastning.
I nogle kommuner i mit land var situationen virkelig uudholdelig.
Vores reaktion på sådanne katastrofer må være, at vi sørger for forebyggelse. Dette udkast til direktiv er et solidt grundlag for en god uddannelse af sikkerhedsrådgivere.
På den måde er disse rådgivere i det mindste til stede, når vi har brug for dem. For at fremme sikkerheden er det naturligvis ikke nok at tilpasse den europæiske lovgivning.
Vi skal også konsekvent sikre, at vores forskrifter rettidigt gennemføres i national ret af medlemsstaterne. Endnu vigtigere er det, at vi sikrer, at de derefter også anvendes.
Jeg ville ikke ønske, at vi også på dette område bagefter må konstatere, at beslutningerne ikke er blevet anvendt tilstrækkeligt.
Det er ikke nok, hvis vi lukker endnu et hul i sikkerhedsnettet. Vi må ikke lukke øjnene for, at vi i Europa stadig skal gøre meget mere for trafiksikkerheden.
I den forbindelse kræver jeg desuden - og jeg håber, at kommissæren, der er til stede i dag, også ser det sådan -, at Kommissionen så hurtigt som muligt fremsætter et skriftligt forslag til forbedring af sikkerheden i tunneler. Så kan vi forhåbentlig forhindre, at sådanne katastrofer igen finder sted i Europa!
Fru formand, for det første vil jeg gerne takke hr. Koch for hans betænkning, hvor sikkerheden ved transporten er i centrum.
Den behandler harmoniseringen af eksamenskravene for sikkerhedsrådgivere for transport af farligt gods ad vej, jernbane og indre vandveje.
Jeg vil rose ham for hans fremragende betænkning.
Sikkerheden i transportsektoren har desværre på det seneste været i nyhederne på en uheldig måde: jernbaneulykken i Paddington i London, den frygtelige jernbaneulykke i Norge, de to flyulykker, hvor EU-borgere var involveret, og naturkatastrofen nær Bretagnes kyst forårsaget af Erika, som alle har fundet sted i de sidste fire måneder, minder os om, at transportsikkerhed ikke er en selvfølge, og at dem, der har ansvaret for at beskytte offentligheden, skal være meget motiverede og højt kvalificerede.
Ordføreren har i sin begrundelse påpeget, at Rådet i sin fælles holdning har overtaget seks af de ti ændringsforslag, som Parlamentet fremsatte ved første behandling, og også i vid udstrækning har accepteret indholdet af de øvrige ændringsforslag.
Min gruppe vil derfor støtte den fælles holdning. Vi ser frem til gennemførelsen af lovgivningen, som vil give os et nyt redskab til at gøre transporten i EU så sikker som muligt.
Ethvert initiativ til forbedring af transportsikkerheden vil altid kunne regne med min gruppes støtte.
Som de seneste begivenheder har vist, er der stadig meget arbejde at gøre her.
Fru formand, jeg vil gerne komme med et par bemærkninger.
For det første takker jeg ordføreren for hans usædvanligt nøjagtige og tekniske arbejde med dette dossier og for det andet Kommissionen for det forslag, den har fremsat.
Det handler om harmonisering af eksamenskravene, men i virkeligheden taler vi også om minimumskrav.
Det er ærgerligt på en måde.
Betydningen af sikkerhed på vej, jernbane eller indre vandveje er naturligvis meget stor, og i betragtning af den internationale karakter af denne transport skal uddannelsen af sikkerhedsrådgivere derfor også harmoniseres, ligesom kravene i f.eks. den nye ADR, der er på vej.
Det er vigtigt, men håndhævelse også, og der er naturligvis en række grunde til, at vi skal være særligt opmærksomme på det.
Se på ulykkerne på vejene de seneste år.
For eksempel i Belgien, Holland og en række andre lande under tåge, hvor lastbiler med farlige stoffer kørte videre, mens de egentlig skulle have holdt ind til siden.
Eller skippere med skibe fra Østeuropa, der ligger her ved siden af skippere, og hvor de farlige situationer er alt for tydelige.
Desuden har det vist sig, at undersøgelser i havnene i Belgien, Finland, men også i Japan viser, at 50 procent af containerne med delvist farligt gods ikke leveres korrekt.
Kort sagt, betydningen er stor.
Hvis vi ser på situationen for sikkerhedsrådgiverne, er det i nogle lande fra 1. januar i år obligatorisk at have en sådan sikkerhedsrådgiver i virksomhederne.
Det giver store problemer i øjeblikket med håndhævelsen, især for mindre virksomheder, for de har ikke råd til det.
De vil enten afstå fra deres last eller blande den med anden last, og det giver en række problemer.
Man beder derfor også om udarbejdelse af årsrapporter, virksomheds-analyser, eventuelt optaget i ISO 9002-certifikaterne.
Arbejdet er der, nu mangler kun håndhævelsen.
Må jeg nævne et sidste punkt.
Med hensyn til håndhævelsen skal der også indgås gode aftaler med de østeuropæiske lande, for først fra 1. juli 2001, altså om halvandet år, vil de tiltræde de relevante traktater.
Det giver dem en midlertidig konkurrencefordel.
Det er i sig selv ikke slemt, men hvad vi burde gøre, er at prioritere især sikkerhedsaspekterne for gods ad vej, jernbane og indre vandveje og så hurtigt som muligt optage denne del af acquis og forelægge det for tiltrædelseslandene.
Fru formand, i dette Parlament rettes der med rette jævnligt opmærksomhed på betydningen af transport-sikkerhed.
De stadig stigende mængder gods, der transporteres gennem Europa, medfører bevidst og ubevidst forskellige risici for personalet og det omgivende samfund.
Dem, der skal håndtere disse risici, skal derfor opfylde høje krav.
De standarder, der er fastlagt i et andet direktiv, 95/35/EF, synes tilstrækkelige til at rådgive folk på ansvarlig vis om indretningen af transporten af farligt gods.
Jeg er glad for, at der også er enighed med Rådet om minimumsstandarder for deres eksamen, selvom jeg gerne havde set, at der var fastsat ensartede faste standarder og elementer, så eksamensbeviser, internationalt set, var ens.
Det viser sig dog ikke at være muligt.
Endelig er det ændringsforslag, som ordføreren foreslår, ikke mere end logisk, og det kan jeg derfor varmt støtte.
Hr. formand, fru kommissær, kære kolleger, først vil jeg gerne lykønske hr. Koch med hans betænkninger. De er måske tekniske, men for sikkerheden er de af største betydning.
Jeg vil kun komme med et par bemærkninger.
Først vil jeg bede kommissæren, og jeg er overbevist om, at det ikke falder for døve ører, om at vie mere opmærksomhed til sikkerheden på vejene, på indre vandveje eller til søs.
Kommissionens første forslag er fra 19. marts 1998, og vi behandler det først nu, selvom Parlamentet reagerede ret hurtigt. Det tager alt sammen lidt for lang tid.
Det er ikke kun Kommissionens skyld, men jeg mener alligevel, at vi skal reagere hurtigere for også her at sikre harmonisering.
Det andet punkt er allerede nævnt: minimumsstandarderne.
Jeg mener i princippet, at vi på transportområdet ofte ønsker mere fleksibilitet og subsidiaritet.
Når det gælder sikkerhed, er jeg dog lidt mere skeptisk, for sikkerhed i Sverige er ikke grundlæggende anderledes end sikkerhed i Tyskland, Italien eller Østrig.
Jeg kan godt acceptere disse minimumsstandarder, men jeg vil alligevel bede Kommissionen om nøje at følge udviklingen.
Hvis denne form for fleksibilitet fører til, at der i visse lande fastsættes utilstrækkelige regler, skal vi stræbe efter yderligere harmonisering.
Det tredje punkt er også allerede nævnt.
Ligesom hr. Rack kommer jeg fra et transitland, hvor dette spørgsmål er meget følsomt.
Vi ønsker ikke at skærpe konkurrence-reglerne for visse lande og gøre dem mere fleksible for Østrig eller andre transitlande.
Jeg mener dog, at vi skal gøre alt for at begrænse transporten af farligt gods så meget som muligt, og det overalt, ikke kun i transitlandene.
Hr. formand, først vil jeg rose ordføreren, hr. Koch, for hans fremragende arbejde og positive samarbejde med Kommissionen om at forbedre teksten og fremlægge denne betænkning og dette forslag.
Der er i sidste ende kun ét ændringsforslag om eksamenskravene for sikkerhedsrådgivere for transport af farligt gods ad vej, jernbane eller indre vandveje.
Vi finder samarbejdet mellem de to institutioner, Parlamentet og Kommissionen, vigtigt, og vi mener, at det nuværende samarbejde med Udvalget om Regionalpolitik, især med dem, der beskæftiger sig med transport, forløber fremragende.
Den fælles holdning indeholder stort set alle de ændringsforslag, Kommissionen har accepteret, og harmoniserer minimumskravene til eksamenerne for sikkerhedsrådgiverne. Ved anden behandling har vi kunnet acceptere ændringsforslaget om den foreslåede dato.
Hurtigt vil jeg også takke de forskellige medlemmer, der har taget ordet, og lade Dem vide, mine damer og herrer, at når det gælder transport, er sikkerhed en af Kommissionens prioriteter.
Som hr. Simpson med rette bemærkede, kan man aldrig betragte en bestemt proces som endeligt afsluttet eller kronet.
Forøgelsen af sikkerhedsmarginerne og sikkerhedsgarantierne i transporten er en proces, der skal arbejdes med dagligt.
I denne forbindelse vil jeg også kort berøre problemet med tunnelerne, som hr. Rack og hr. Swoboda har nævnt, og som uden tvivl er et meget følsomt emne i Østrig. Derfor skal det også undersøges, hvordan sikkerheden i disse tunneler kan øges.
Ved en af de ulykker, der er sket for nylig, var de transporterede varer i sig selv ikke farlige; margarine og nogle liter maling, som i sig selv ikke udgør nogen risiko, førte dengang til en sand katastrofe.
Derfor skal det undersøges, hvordan sikkerhedskravene kan raffineres yderligere for at garantere maksimal sikkerhed.
Afslutningsvis vil jeg sige, at sikkerheden skal betragtes for alle former for transport.
I denne uge holder vi her en debat om sikkerheden ved søtransport som følge af Erika-katastrofen, og i løbet af året skal vi debattere sikkerhedsmålene for lufttransporten.
Jeg vil dog sige til Dem, mine damer og herrer, at sikkerhed for Kommissionen er et prioriteret mål.
Vi skal ikke, som jeg også vil gøre klart under debatten om Erika, vente, til en katastrofe indtræffer, før vi løber stærkt for sikkerheden. Nej, vi skal uafhængigt af disse ulykker, der kun viser, hvor presserende det er at finde et effektivt svar på denne slags problemer, arbejde for sikkerheden.
Jeg vil endnu engang takke alle talere, og især ordføreren, hr. Koch.
Debatten er afsluttet.
Afstemningen finder sted i morgen kl. 12.00.
Transport af farligt gods ad vej
På dagsordenen er betænkningen (A5-0104/1999) af hr. Koch for Udvalget om Regionalpolitik, Transport og Turisme om et direktiv fra Europa-Parlamentet og Rådet om ændring af direktiv 94/55/EF om tilnærmelse af medlemsstaternes lovgivning om transport af farligt gods ad vej (COM(1999) 158 - C5-0004/1999 - 1999/0083(COD)).
Hr. formand, fru kommissær, kære kolleger, direktivet om tilpasning af medlemsstaternes lovgivning om transport af farligt gods ad vej, der trådte i kraft 1. januar 1997, indeholder en række overgangsbestemmelser, der kun gælder i en begrænset periode og afhænger af afslutningen af visse standardiseringsarbejder i CEN, Den Europæiske Standardiseringskomité.
Den forsinkelse, der er opstået i CEN, fører nu til problemer med anvendelsen af vores direktiv.
Især kan bilagene ikke tilpasses den tekniske og industrielle udvikling.
Det beklager jeg, for nu må vi tage fat, fordi andre ikke har gjort deres arbejde.
Derfor støtter jeg direktivet om ændring af direktiv 94/55/EF, som vi diskuterer i dag.
Hvis Den Europæiske Union ikke gør noget, ville medlemsstaterne være forpligtet til at ændre deres nationale lovgivning i en kort periode, indtil CEN's arbejde er afsluttet. Det ville medføre unødvendige omkostninger og forvirring.
Ændringen af direktivet, som vi diskuterer i dag, ændrer altså ikke harmoniseringen af allerede eksisterende fællesskabsregler for transport af farligt gods.
Vi forlænger kun overgangsreglerne, vi udsætter visse frister, vi sletter bestemmelser, der ikke længere er relevante, og vi regulerer bestemmelserne for "engangstransport" af farligt gods og for udstedelse af mindre strenge nationale forskrifter, især for transport af meget små mængder og inden for klart definerede zoner.
Det betyder, at ændringen af direktivet fuldt ud stemmer overens med subsidiaritetsprincippet; medlemsstaterne får flere beføjelser.
Den Europæiske Kommission afgør, om medlemsstaterne kan fastsætte egne bestemmelser.
Den støttes herved, ifølge de gældende procedurer, af et udvalg af eksperter for transport af farligt gods.
Betingelserne for udøvelsen af disse gennemførelsesbeføjelser, der er givet til Kommissionen, er fastlagt ved en ny afgørelse fra Rådet fra juni 1999.
Forslaget til ændring af direktivet om transport af farligt gods ad vej, som vi diskuterer i dag, stammer dog fra maj 1999 og tager derfor endnu ikke hensyn til de nuværende procedurer for komitologi.
De ændringsforslag, der er indgivet, og som er vedtaget enstemmigt af det parlamentariske udvalg, vedrører i to tilfælde den nævnte nye procedure for komitologi.
Vi vil sikre, at der allerede i betragtningerne henvises til dette, og at den uklart formulerede frist, inden for hvilken Rådet skal træffe en beslutning, fastsættes til maksimalt tre måneder.
Desuden peger vi på vigtigheden af større gennemsigtighed.
Et andet ændringsforslag giver medlemsstaterne ret til at stille strengere krav, især til vakuumtanke, hvis transporten for det meste foregår ved temperaturer langt under 20 grader under nul.
Det er især vigtigt for regionerne i Nordeuropa.
Med et sidste ændringsforslag vil vi sikre, at brugen af tanke og tankvogne, der er registreret efter 1. januar 1997, men før dette direktivs ikrafttræden, fortsat er mulig, hvis de i det mindste er bygget til dette formål og er velholdte.
Jeg ved, at dette kun er et lille skridt på vejen mod større trafiksikkerhed, men jeg beder Dem alligevel om at støtte denne betænkning.
Hr. formand, kære kolleger, jeg ønsker Dem et godt nytår og årtusinde.
Jeg taler for første gang i plenarforsamlingen, og den spænding kan lidt sammenlignes med spændingen ved den første kærlighed, kun varede den første kærlighed længere end to minutter.
Jeg vil kort reagere på Kommissionens forslag om at revidere direktivet om transport af farligt gods ad vej.
Det er godt, at dette direktiv nu udarbejdes, for ellers skulle medlemsstaterne ændre deres nationale bestemmelser for en meget kort periode, for en overgangsperiode, hvilket kun ville medføre unødvendige omkostninger og øge borgernes irritation over den europæiske bureaukrati.
I Kommissionens forslag er der dog ikke taget hensyn til alle forhold, såsom det kolde klima i de nordlige regioner.
Derfor har jeg til min kollega hr. Kochs i sig selv fremragende betænkning indgivet nogle ændringsforslag, som er blevet vedtaget i mit udvalg.
Mine ændringsforslag vedrører frostbestandigheden af transporttanke til disse farlige stoffer.
Ifølge Kommissionens forslag skulle grænsen på 20 grader under nul være tilstrækkelig.
Ved Middelhavskysten kan man dårligt forestille sig, at temperaturen i Lapland kan være betydeligt lavere.
Også i Lapland støtter borgerne Den Europæiske Union, og derfor må vi ikke glemme dem.
Derfor har jeg foreslået at sænke temperaturgrænsen til 40 grader under nul.
Dette er nødvendigt for at opretholde sikkerhedsniveauet i de nordlige regioner.
Jeg håber, at der ved afstemningen i morgen tages hensyn til mit forslag.
Hr. formand, tillad mig først at rose Dem for den måde, De netop under debatten overtog formandskabet som en stafetløber.
Det fandt jeg beundringsværdigt.
Så til selve emnet: Jeg mener, at Europas borgere skal kunne stole på, at det, der transporteres i Europa ad vej, jernbane og på anden vis, især når det er farligt gods, transporteres så sikkert som muligt.
Dette direktiv er et bidrag hertil.
Det, vi gør i dag, er faktisk meget ærgerligt.
Hr. Koch, ordføreren, som fortjener vores tak for det arbejde, han har udført, har påpeget, at vi faktisk kunne have været lidt længere, hvis CEN ikke havde svigtet. Ved udarbejdelsen og tilpasningen af direktivet har CEN virkelig svigtet.
Derfor skal vi i denne uge træffe de nødvendige beslutninger, og så kan vi kun håbe, at der i 2001 endelig kommer fælles regler for transport af farligt gods ad vej. Det vil gavne retssikkerheden og sikkerheden på vejene.
Fru kommissær, hr. formand, først vil jeg gerne takke hr. Koch for hans betænkning, som jeg finder fremragende, og som jeg ikke har meget at tilføje til.
Ved denne lejlighed vil jeg blot sige, at ikke kun i Indien, hvor jeg netop kommer fra, men også i EU forårsager transport af farligt gods stadig store problemer.
Vi behøver kun at tænke på den alvorlige ulykke, der for omkring et år siden skete i tunnelen under Mont Blanc, eller ulykken i tunnelen under Tauern.
Vi bemærker, at der overalt, hvor der er vanskelige vejrforhold - tåge, storm, kulde - og især i de snævre passager i Alperne, stadig kan opstå store problemer.
Generelt går jeg ind for at flytte transporten af farligt gods fra vej til jernbane.
I den forbindelse skal vi allerede ved planlægningen af nye tracéer, både for jernbane og motorveje, tænke på mulige udviklinger i fremtiden.
Jeg tænker på tunnelen under Brenner, hvor der endnu ikke har været en reel diskussion.
I den forbindelse synes jeg, det er vigtigt, og jeg vil bede Kommissionen tage det alvorligt, at vi betragter trafikproblematikken som et kerneproblem i EU.
Vi skal tale meget mere og oftere om at undgå trafik, om at transportere gods med jernbane, om vejafgifter, om privatisering af jernbaneselskaberne. Så kan transporten fungere bedre.
Hvis vi så tænker på, at udvidelsen mod øst vil medføre mange nye problemer, står det klart for alle, at EU's troværdighed i fremtiden også vil afhænge af, om og hvordan vi formår at finde løsninger på problemerne omkring transporten.
Hr. formand, den betænkning, vi behandler her, indeholder i sig selv ingen store ændringer.
De fleste ændringsforslag er af rent teknisk karakter. Jeg finder det dog vigtigt at påpege, at hver gang vi træffer en sådan beslutning, er det godt ud fra et bredt miljøperspektiv, fordi en sådan beslutning skaber bedre betingelser for, at det indre marked kan fungere godt.
Gennem hele Europa transporteres store mængder farligt gods, både ad vej, jernbane og vand.
Der er derfor brug for gode regler for at få det hele til at fungere godt.
På det ene område efter det andet kommer der nu fælles minimumsregler for medlemsstaterne.
Det er meget positivt, og der er al mulig grund til at takke ordføreren, hr. Koch, for det arbejde, han har udført i denne forbindelse.
Det pågældende emne er også vigtigt, når det gælder betingelserne for det indre marked.
Hvis vi vil have et fælles transportmarked til at fungere godt, er det ikke kun vigtigt, at vi har regler, men også, at det så vidt muligt er fælles regler.
Afslutningsvis vil jeg gerne kommentere et tredje spørgsmål, som også er vigtigt, nemlig et ændringsforslag, der er indgivet af kollega Ari Vatanen.
Forholdene er forskellige fra medlemsstat til medlemsstat på mange måder.
Ved at godkende dette ændringsforslag tager vi hensyn til, at det i de nordlige områder af Unionen kan være meget koldt.
Derfor skal vi også tage hensyn til virkningerne af sådan kulde på materialer og emballage.
Hr. formand, det er positivt, at vi i denne lovgivning også kan være fleksible.
Jeg håber, at Kommissionen kan acceptere denne ændring.
Hr. formand, jeg vil ikke kun takke hr. Koch, men også Kommissionens næstformand for, at de så klart har udtalt sig for prioriteringen af trafiksikkerheden.
Hr. Koch har udarbejdet sin, i øvrigt fremragende, betænkning, fordi CEN og FN's Økonomiske Kommission ikke har gjort deres arbejde hurtigt nok.
Jeg vil bede fru næstformand om, hvorvidt hun i dag kan fortælle os, hvor langt disse to organer er kommet i deres bestræbelser på at harmonisere reglerne. Har EU mulighed for at få denne harmonisering til at gå lidt hurtigere efter så enkle principper som muligt?
En ting er nemlig klart: Selv om vi i EU udtænker de smukkeste regler, stopper trafikken ikke ved vores grænser.
Derfor er det uden tvivl fornuftigt at indgå aftaler, der rækker ud over vores område.
Hvis kommissæren ikke kan fortælle det i dag, kan hun så måske give vores udvalg et skriftligt svar og fortælle os, hvordan tingene står, og hvor langt forhandlingerne mellem CEN og Økonomisk Kommission er nået?
Hr. formand, igen vil jeg rose hr. Koch, denne gang for hans arbejde med denne betænkning, der på en måde supplerer den debat, vi havde i oktober om transport ad jernbane.
Vi beklager alle, at Den Europæiske Standardiseringskomité (CEN) ikke inden for den krævede tid har kunnet færdiggøre de nødvendige ændringer af bestemmelserne for at opnå en tilstrækkelig harmonisering inden for EU.
Denne debat og ændringen af det nuværende direktiv gør det muligt for os at optage forskellige forhold, der vedrører mangfoldigheden i vores Europa, i det nye direktiv.
Hr. Vatanen nævnte netop temperaturer lavere end 40 grader under nul i stedet for 20 grader under nul. Naturligvis accepterer vi dette ændringsforslag, for De har fuldstændig ret.
Jeg mener derfor, at vi i forslaget skal medtage konkrete oplysninger om klimaforskellene i EU. I givet fald kan det føre til konkrete specifikationer og krav ved tekniske standardiseringsaktiviteter eller typebeskrivelser.
Som svar på hr. Swobodas bemærkning om CEN's aktiviteter kan jeg sige, at vi i øjeblikket presser dem til at fremskynde deres arbejde maksimalt. Det ville nemlig være katastrofalt, hvis vi trods den nye frist om lidt over et år står over for de samme vanskeligheder, fordi arbejdet ikke er afsluttet.
Afslutningsvis, hr. formand, vil jeg sige, at de grundlæggende problemer, der berettiger ændringen af dette direktiv, allerede er nævnt.
Der er peget på forsinkelsen hos CEN, på ændringen af en række bestemmelser, på sammenhængen mellem direktivets tekst og indholdet af bilagene og nødvendigheden af større præcision.
Alle bidrag fra Deres udvalg og fra ordføreren, hr. Koch, der er indarbejdet i fire ændringsforslag, er blevet overtaget af Kommissionen.
Vi accepterer altså de fire indgivne ændringsforslag.
Debatten er afsluttet.
Afstemningen finder sted i morgen kl. 12.00.
Koordinering af strukturfondene / Samhørighedsfonden
På dagsordenen er betænkningen (A5-0108/1999) af fru Schroedter for Udvalget om Regionalpolitik, Transport og Turisme om Kommissionens meddelelse om strukturfondene, Samhørighedsfonden og koordineringen heraf - retningslinjer for programmerne i perioden 2000-2006 (COM(1999) 344 - C5-0122/1999 - 1999/2127(COS)).
Hr. formand, fru kommissær, nej, jeg ser, at hr. kommissær er ankommet; jeg troede allerede, De ikke ville komme, velkommen til dette Parlament!
Hr. kommissær, kære kolleger, vi må se i øjnene, at frugterne af det indre marked i Europa især høstes i de rige regioner, og selv der ikke af hele befolkningen.
Hvor længe vil vi tolerere en udvikling, der indebærer en opdeling af Europa i stadig rigere og stadig fattigere regioner?
I den femte rapport om situationen i regionerne stod der, at arbejdsløsheden i de fattige regioner var syv gange højere end i de rige regioner. I den sjette rapport er det allerede en faktor otte, - og det på trods af, at der går midler fra strukturfondene til de fattige regioner.
Derfor vil det ikke overraske nogen, at der allerede under forberedelsen af den nye forordning om strukturfondene blev stillet krav om, at pengene bruges mere effektivt og målrettet til de europæiske mål, hvoraf jeg her kun nævner et højere niveau af beskæftigelse og bæredygtig udvikling.
Parlamentet, men især også medlemsstaterne, har med eftertryk krævet forbedringer.
Da Kommissionen havde udviklet det nye instrument, retningslinjerne, og virkelig ville gøre noget for at styrke kravene, da den ville sikre større effektivitet, mere koncentration og forenklede administrative procedurer for de europæiske strukturfondene, havde medlemsstaterne glemt, hvad de egentlig ville.
Så påberåbte medlemsstaternes regeringer sig pludselig subsidiaritetsprincippet og ville bare lige hæve pengene.
Det eneste, der var tilbage fra topmødet i Berlin i 1999, var retningslinjernes vejledende karakter.
Derved var Kommissionen i det mindste forpligtet til kun at godkende de programmer, der virkelig kan opfylde de europæiske mål.
Jeg tvivler dog på, om dette vejledende instrument virkelig er tilstrækkeligt til at opnå effektivitet og koncentration og komme tættere på de europæiske mål, men det er et faktum, at retningslinjerne i forhandlingerne om det fælles udviklingskoncept vil spille en hovedrolle.
Det skal også være sådan, hvis vi vil have, at det europæiske niveau tages alvorligt!
Parlamentet har ikke haft mulighed for at gå ind på indholdet af retningslinjerne, fordi det først blev hørt, da mødeperioden for længst var slut.
Nu hvor programmeringen allerede er i en meget fremskreden fase, giver det ikke meget mening at vende tilbage til alt.
Derfor vil jeg, efter drøftelse med vores udvalg, i min betænkning især fokusere på instrumentets strategiske karakter.
For det første undersøger jeg i betænkningen, hvordan instrumentet fungerer.
For det andet påviser jeg, hvilke mangler Kommissionens dokument har.
Her mangler for eksempel partnerskabet fuldstændigt, og det er dog et centralt element i strukturfondene.
Hovedprincippet, nemlig at medlemsstaterne anmodes om at udarbejde programmerne sammen med kommunerne og regionerne, men også med borgerne og organisationerne lokalt, med erhvervsorganisationer, med den sociale sektor, med NGO'er, med fagforeninger, arbejdsgiverorganisationer, kvindeorganisationer, aktionsgrupper, beskæftigelsesinitiativer, - det princip har jeg forgæves ledt efter i dette dokument.
Spørgsmålet om, hvorfor dette element er glemt, er endnu ikke besvaret, og derfor stiller Parlamentet en række hovedkrav.
Vi forventer af Kommissionen, at den kun godkender de programmer, der er opstået på grundlag af et sådant partnerskab.
Det undrer mig dog lidt, mine damer og herrer fra PPE-DE-Gruppen, at jeg fra den ene dag til den anden pludselig finder en række ændringsforslag, hvori det foreslås at slette denne decentrale tilgang.
Jeg vil sige: Tag ud i regionerne, forklar vælgerne, hvorfor det europæiske princip om den decentrale tilgang ikke skulle anvendes i regionerne.
Jeg kan fortælle Dem, at De ikke kommer derfra uden skrammer.
Det er dog utænkeligt, at vi her bliver enige om principper, og at når det kommer til stykket, gør alle, hvad de vil?
Jeg har endnu en bemærkning i margen til min regerings adresse, som bare vil tilsidesætte den horisontale fællesskabspolitik for miljøbeskyttelse og mener, at den ikke behøver at anvende habitatdirektivet.
Jeg er glad for, at Kommissionen her står fast.
Det er straks indledningen til min sidste bemærkning.
Retningslinjerne skal være en mere konkret målestok, ud fra hvilken vi kan fastslå, om artikel 1 i forordningen virkelig er omsat.
Jeg forventer af Kommissionen, at den bruger disse retningslinjer, som virkelig er fleksible nok, som målestok for forhandlingerne.
Vi forsvarer en europæisk holdning.
Det betyder, at den bæredygtige karakter af transportpolitikken skal komme til udtryk, men også at der ved fordelingen af pengene skal ses på kvindernes andel i projekterne. Desuden indeholder bidraget til hvert program også en global komponent.
Jeg forventer, at det er resultaterne af de fælles udviklingskoncepter, og at De ikke igen giver efter.
Hvordan kan vi ellers sikre, at arbejdsløsheden falder, hvis vi igen venter, hvis vi igen prøver at snyde?
Vi kan ikke vente længere!
Dette er de sidste år, hvor der er så mange penge til rådighed for den europæiske strukturpolitik.
Derefter kommer der mange lande til, og så skal vi under alle omstændigheder sørge for langt bedre, mere effektive og målrettede strukturer.
Og det er kun begyndelsen.
Derfor forventer jeg af Kommissionen, at den i forhandlingerne tager Parlamentets krav alvorligt og ved at forsvare den europæiske holdning endelig giver en moderne regionalpolitik en chance.
Hr. formand, det glæder mig, at min første tale i Europa-Parlamentet vil være viet et emne, der i den del af Det Forenede Kongerige, jeg repræsenterer her, nemlig Wales, anses for at være af største betydning.
Som De ved, falder en stor del af Wales under mål 1 i strukturfondene.
Talrige borgere i denne region forventer meget af de europæiske strukturfondene for at lette de store vanskeligheder, vi i øjeblikket kæmper med.
Vi har i Wales set fattigdommen vokse, og siden 1997 er den kun blevet større.
Også kløften mellem rig og fattig bliver stadig dybere.
Vi håber derfor, at der inden for strukturfondenes program ikke kun er plads til industrielle reformer, men også til støtte til en bred forbedring af hele Wales' økonomiske grundlag.
Det er dog meget dårligt for os, at man antager, at tildelingen af støtte fra strukturfondene på en eller anden måde skyldes regeringen.
Desværre viser denne antagelse endnu en gang de store problemer, Wales står over for.
Derfor vil jeg nævne nogle emner, som Kommissionen bør være særlig opmærksom på.
Vi forventer af Kommissionen en erklæring om additionalitet.
Vi er ikke tilfredse med, at disse tal på en eller anden måde er skjult i de britiske tal.
Vi forventer også af Kommissionen, at den kan garantere den supplerende finansiering af projekterne.
Den skal kræve af den britiske regering, at den private sektor, som uden tvivl er den vigtigste drivkraft bag udgifterne fra strukturfondene, allerede fra planlægningsstadiet spiller en rolle.
Endelig beder vi Kommissionen om at sikre, at strukturfondsmidlerne bruges på en gennemsigtig måde.
Alt for meget af det, der sker i dette Parlament, er ikke gennemsigtigt.
Dette er et område, hvor Kommissionen virkelig kan vise sin gode vilje over for Wales.
Hr. formand, vores udvalg ser på disse sager fra mange forskellige synsvinkler. For det første vil jeg tale om industriens synsvinkel.
Vi finder det meget positivt, at ordføreren i sine egne konklusioner har overtaget vores udvalgs forslag om at forbedre forskningsinfrastrukturen i samhørighedslandene ved at oprette højere læreanstalter og uddannelsesinstitutioner på steder, hvor de bedre kan betjene beboerne i tilbagestående regioner og gøre det lettere for uddannede mennesker at blive i deres egen region.
Dette er muligt gennem offentlige foranstaltninger, og en sådan spredning af videregående uddannelse er uden tvivl en god politik for en mere afbalanceret udvikling.
Et andet punkt, vi især fra industriens synsvinkel vil fremhæve, er, at vi gerne så, at Kommissionen, når den forbereder koordineringen af Samhørighedsfonden og strukturfondene, lægger større vægt på virkningen af den stigende brug af tjenester, elektronisk handel og internettet.
Tidligere var fattigdom og rigdom mere afhængig af de industrielle strukturer.
Regioner med arbejdspladser i industrien var tidligere rige, men i dag er disse regioner nogle gange en byrde, fordi der er fattigdom. Derfor skal der også investeres i de nye sektorer, de såkaldte elektroniske produktioner og produktion af tjenester.
Det er nemlig fremtidens sektorer. Her har udvalget i sin betænkning efter min mening taget for lidt hensyn til dette, og derfor henleder jeg på vegne af Udvalget om Industri, Ekstern Handel, Forskning og Energi Kommissionens opmærksomhed på denne sag.
Endelig ville vi som udvalg, der har ansvar for energi, gerne have set, at der var lagt større vægt på støtte til vedvarende energikilder med midler fra Samhørighedsfonden og strukturfondene. Således kan man gennem koordineret politik øge brugen af vedvarende energikilder, fordi de økonomiske midler, som energiprogrammet mangler, kompenseres af disse rigelige midler.
Hr. formand, jeg vil gerne takke fru Schroedter for det arbejde, hun har udført. Jeg vil også nævne, at jeg taler på vegne af min kollega, fru Flautre, som fulgte dette emne for Udvalget om Beskæftigelse og Sociale Anliggender, men som desværre er syg.
Jeg vil henlede opmærksomheden på ændringsforslag 1 og 2, som er godkendt af Udvalget om Beskæftigelse og Sociale Anliggender, men ikke er overtaget af Udvalget om Regionalpolitik, Transport og Turisme. Disse ændringsforslag vedrører den sociale økonomi.
De handler om nødvendigheden af at yde social risikovillig kapital og økonomisk støtte til lokale programmer for udvikling af beskæftigelsesprojekter og for styrkelse af den sociale samhørighed.
I fortiden har dette Parlament altid betragtet den sociale økonomi som en vigtig potentiel kilde til beskæftigelse.
Disse ændringsforslag passer også ind i den opfattelse, Parlamentet deler, ifølge hvilken social udstødelse er en alvorlig sag, der kræver en konstruktiv tilgang.
Dem, der vil forkaste disse ændringsforslag, vil forhåbentlig kunne fremføre tungtvejende grunde over for både Parlamentet og de vælgere, der søger arbejde.
I sin betænkning henledte fru Flautre også opmærksomheden på et område, hvor koordinering i høj grad mangler, men som ikke desto mindre er meget nødvendig.
Kommissionens forslag henviser til de fire søjler i beskæftigelsesstrategien og de fem indsatsområder i Den Europæiske Socialfond. Det er dog meget beklageligt, at der her mangler specifikke retningslinjer, netop nu hvor ideen om at knytte støtte fra Socialfonden til beskæftigelsesstrategien for første gang skal gennemføres i programmet 2000-2006.
Man skulle næsten tro, at denne mangel giver indtryk af, at Kommissionen heller ikke ved, hvordan den skal opnå optimal koordinering mellem støtte fra Den Europæiske Socialfond, der evalueres efter tre et halvt år, og medlemsstaternes årlige beskæftigelsesplaner.
Vi håber, at Kommissionen kan berolige os med forsikringen om, at der her er tale om en forsømmelse, som den nu vil tage fat på.
Hr. formand, hr. kommissær, mine damer og herrer, det forslag, Kommissionen har fremsat på grundlag af sit mandat, udgør for Udvalget om Landbrug og Udvikling af Landdistrikter et rimeligt udgangspunkt.
Jeg vil dog gerne understrege, at dette udgangspunkt viser os den udfordring, vi står over for: at fastholde befolkningen i landdistrikterne trods ændringer i alle økonomiske aktiviteter som følge af landbrugets faldende betydning som indtægtskilde på landet.
Det har sammen med mangler i infrastruktur og service og et generelt meget ringe udbud af arbejde - der ofte er sæsonbetonet og lidt varieret - forstærket affolkningen af landdistrikterne.
Konsekvenserne af denne udvikling har ikke ladet vente på sig, for de unge, der får uddannelse og arbejde andre steder, flytter væk, hvilket har de nødvendige negative konsekvenser for disse landdistrikter.
Manglen på infrastruktur udgør også en hindring for etablering af virksomheder og skabelse af arbejdspladser.
Vi må ikke glemme, at landdistrikterne udgør fire femtedele af Den Europæiske Unions areal.
Derimod står landbruget kun for 5,5% af beskæftigelsen i Unionen.
Desuden udøver tre fjerdedele af landmændene deres erhverv kun på deltid og må supplere deres indkomst på andre måder.
Derfor er et af de vigtigste mål, vi som EU skal fastlægge, at arbejde for at skabe nye arbejdspladser på landet i andre sektorer end landbruget, såsom landdistriktturisme, sport, kultur, restaurering af kulturarv, virksomheds-omlægning, nye teknologier, tjenester osv. Selvom landbruget ikke kan spille en eksklusiv rolle på landet, er det stadig afgørende for at modvirke den økonomiske og sociale desintegration af landdistrikterne og opkomsten af nye spøgelsesbyer.
Vi går derfor ind for en politik for landbrug og udvikling af landdistrikter, der er i overensstemmelse med de mål, vi har fastlagt. Vi ønsker også ved begyndelsen af det enogtyvende århundrede et konkurrencedygtigt og multifunktionelt landdistrikt.
Det er vigtigt at prioritere generelle kriterier for fysisk planlægning og en afbalanceret befolkningssammensætning. Der skal tages hensyn til de konklusioner, Udvalget om Landbrug og Udvikling af Landdistrikter har formuleret vedrørende fem grundlæggende aspekter.
Afslutningsvis vil jeg bede Kommissionen om ved tilslutning til konklusionerne om de fire søjler at tage hensyn til disse punkter, fordi jeg mener, at fastholdelse af befolkningen på landet skal være et af hovedmålene.
Hr. formand, hr. kommissær, kære kolleger, jeg vil indlede mit indlæg med en tak for det meget vellykkede arbejde, ordføreren, fru Schroedter, har udført.
Desuden vil jeg takke hende for hendes vilje til dialog med grupperne ved udarbejdelsen af kompromisforslag som følge af den lavine af ændringsforslag. De var måske flere end forventet, men de skyldtes virkelig betydningen af den betænkning, vi nu behandler.
For os er det vigtigt, at Kommissionen i hvert fald tager hensyn til ånden i de konklusioner, der skal godkendes, for ellers kunne det se ud, som om det, vi gør, er nytteløst og blot retorik.
Sandheden er dog, og det står også i teksten til konklusionerne, at vi mener, at Kommissionen skal tage hensyn til det, Parlamentet godkender, især når det gælder revisionen af disse retningslinjer midt i perioden.
I vores ændringsforslag har vi angivet, at vi lægger stor vægt på synergi mellem strukturfondene, Samhørighedsfonden og fællesskabsinitiativerne for gennem optimal og rentabel anvendelse af disse instrumenter gradvist at kunne eliminere ulighederne mellem regionerne og skabe arbejdspladser. Det er i sidste ende de grundlæggende mål for de fonde, vi nu taler om.
Hvis vi vil nå disse mål hurtigere og mere effektivt, skal ifølge os dem, der skaber arbejdspladser, de virkelige aktive iværksættere, og dem, der virkelig garanterer de nye beskæftigelseskilder, iværksætterne, deltage i dette initiativ.
Især de mellemstore og små iværksættere skal kunne deltage i fordelingen af disse midler.
Hvis iværksætterne ikke kan deltage, vil de føle sig marginaliserede. Uden deres deltagelse, ikke så meget i forvaltningen af fondene, men i modtagelsen af disse midler, vil vi miste chancen for at nå vores mål hurtigere.
For at nå vores mål, fjerne ulighederne mellem regionerne og finde kilder til beskæftigelse, skal man målrettet satse på nye teknologier, transport- og kommunikationsnet og vedvarende energi.
Her, og jeg siger det igen, er deltagelse nødvendig fra den private sektor, der skal samarbejde med den offentlige administration. Disse bestræbelser skal være supplerende og må aldrig føre til obstruktion eller udelukkelse, for kun sådan kan der skabes social rigdom og arbejdspladser.
Hr. formand, jeg kan ikke andet end at minde min kollega, hr. Evans, om, hvordan det er kommet dertil, at Wales har opnået mål 1-status.
Dette er resultatet af hans egen Konservative Partis forkastelige politik.
Jeg vil også minde om, hvordan hans nuværende partileder, hr. Hague, som minister for Wales dengang, tilsidesatte alle regler om additionalitet, hvilket førte til et skarpt advarselsbrev fra kommissær Wulf-Mathies om lovkrav.
Jeg kan forsikre Dem om, at den britiske regering er opmærksom på reglerne om additionalitet under mål 1.
Jeg råder hr. Evans til at læse den pågældende forordning grundigt igen.
Min gruppe har indgivet omfattende ændringsforslag til begge betænkninger, der står på dagsordenen i dag.
